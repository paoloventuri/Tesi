Il progetto Spazi-Unimi nasce dall'esigenza degli utenti (studenti, professori, etc.) dell’Università degli Studi di Milano di cercare in modo facile e veloce la posizione delle aule di loro interesse.
Vista la dislocazione delle sedi universitarie in varie aree della città (e della regione) un nuovo studente o un visitatore può avere serie difficoltà nell'orientarsi: da qui l'idea di creare una App che semplifichi la ricerca degli edifici universitari e delle loro stanze.
Spazi-Unimi è stato ideato nell'ambito del progetto Campus Sostenibile; dalla proposta del Prof. Carlo Bellettini è quindi partito lo sviluppo del progetto che è stato portato avanti con altri due studenti del dipartimento di Informatica: Samuel Gomes Brandão e Diego Costantino.
I file da cui estrarre le informazioni utili alla creazione dell'applicazione sono stati forniti da due diverse fonti: la Divisione Manutenzione edilizia e impiantistica che ha concesso le piantine delle sedi universitarie e le informazioni sulle aule didattiche e la Divisione sistemi informativi che ha concesso le informazioni sulle aule presenti sul sistema EasyRoom.

Le tecnologie utilizzate per lo sviluppo del progetto sono: il linguaggio di programmazione Python nella sua ultima versione (la 3), il database NoSQL MongoDB e alcuni aspetti dell'approccio di progettazione del software Extreme Programming (XP). 

La parte su cui più si è incentrato il mio lavoro è stata l'unione dei dati provenienti dalle diverse fonti cercando di rendere disponibili all'utente finale le migliori informazioni per quanto riguarda completezza e qualità.
Per fare ciò ci si è basati su alcune discipline del Data Management: Data Filtering, Data Validation e Data Integration.
Tramite il Data Filtering sono stati filtrati i dati in modo che restassero solo quelli utili al progetto, con il Data Validation invece ci si è concentrati sull'analisi della qualità di tali dati.
La parte più complessa ha riguardato il Data Integration: si è deciso di utilizzare un approccio ETL (Extract, Transform, Load) in modo da far confluire i dati finali in un database basato sul Data Warehouse.
Aspetto critico del Data Integration di questo progetto è stata la fase di unificazione (merge) dei dati provenienti dalle varie fonti. 

Altri importanti aspetti del sistema definito sono: un output utile alle fonti dei dati per capire gli errori e le criticità presenti nelle informazioni passate, la definizione di una procedura di analisi del database finalizzata a paragonare proprio le fonti dei dati, la rielaborazione delle piantine fornite in file immagine (SVG) utilizzabili dalla futura applicazione.  